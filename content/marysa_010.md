---
title: ČTVRTÉ JEDNÁNÍ
---

_Světnice u Vávrů ve mlýně, selsky zařízená. V levém koutě vzadu veliká kachlová kamna a okolo nich lavice. V pravém koutě vysoko narovnaná postel. Nad postelí dřevěná police, na níž jsou srovnány talíře, sklenice a bílý, květovaný šátek. V koutě za postelí visí vlňákem zpola zakryté naškrobené sukně. Vedle postele u okna vprostřed zadní stěny oknem je vidět daleko do vsi k hospodě s ozářenými okny – malovaná velká truhla. Nalevo v popředí starodávný prádelník s příhradami a na něm lesklé skleněné svícny s hromničkami, okrášlenými umělými kytkami, různé druhy sklenic, kancionály a uprostřed krucifix, pokrytý skleněným poklopem. Po stěnách v řadách podle sebe prosté obrazy, mezi nimi černá madona. Mezi kamny a prádelníkem druhá postel rozestlaná. Na oknech krátké, bílé, po krajích vroubkované záclony. U dveří visí hodiny, tzv. švarcvaldky. Napravo v popředí stůl a na něm hořící, prostá petrolejová lampa. Povšechný ráz světnice je ponurý._

## Výstup 1.

_VÁVROVÁ. LÍZAL na odchodu u dveří._

**LÍZAL**: No, mjé rozum – poslechni.

**VÁVROVÁ**: Já ho měla tenkrát a vy ste ho neměli. Sami ste to ukuchtili, sami si to snězte. Vám k hanbě tady zvostanu a nikam nepudu. _(Rozčileně přechází po světnici. Náhle se obrátí.)_ Pro peníze si mě bral, proč mu je nedáte?

**LÍZAL**: Spořádanýmu a správnýmu člověku bych je dal – ale na rozhážku jich nemám. – Víš te, že mě žaluje? Že se chce se mnó sódit?

**VÁVROVÁ** _(s trpkým smíchem)_: Proto vy chcete, abych šla k vám!?

**LÍZAL**: Proto ne.

**VÁVROVÁ**: Proč teda? Mám já vám aji proti vlastnímu mužovi pomáhat? Za peníze si mě u vás kópil, pro peníze vás včil žaluje a má dobře. Ostatně, co mně je do teho? Já se neprodávala, prodával ste vy. Byli ste u notára, mně ste se na nic ani neptali. Spravte si to spolem; mně déte pokoj! –

**LÍZAL**: Neposlechneš teda?

**VÁVROVÁ**: Neposlechnu.

**LÍZAL**: Budeš teho litovat!

**VÁVROVÁ**: Nevím proč. – Vzpomeňte si, tatínku, že ste Boha na mě volali, Bohem ste se zakládali, svatýho Písma ste se dovolávali – jen abyste mě měli tady. Ani na pana faráře ste nic nedali a povídal vám _už tenkrát, takový manželství že je proti pánu Bohu, proti církvi svaté a proti všemu_, co lidskýho je na světě, a přece ste provedli svó. Co ešče chcete? Dyť přece vidíte, že su šťastná, ani domů jít nechcu, tak se mně tu líbí. Všemu sem už přivykla – děckám, mužovi, dření, všemu, aji těm ranám. Co ještě chcete? Co se stalo, stalo se – co se stane dál – vy budete mít na svědomí.

_Vzdálený zvuk ryze venkovské muziky melancholické melodie._

**LÍZAL** _(zaraženě)_: Co se může stát?

**VÁVROVÁ**: Ah – nic.

_LÍZAL se chvíli na ni dívá._

_VÁVROVÁ proti němu._

**LÍZAL**: Co tím obméslíš, děvčico hlópá?

**VÁVROVÁ** _(neodpovídá a přechází dále po světnici, mechanicky urovnávajíc cestou židle a různé v cestě ležící věci)_: Dobrýho nic, to si můžete myslet.

**LÍZAL** _(pohrozí prstem)_: Ať se nechytneme. _(Výhružně.)_ S Franckem pré se slízáš, s Franckem pré chceš utýct.

**VÁVROVÁ** _(vzepře se a uražena vykřikne)_: To je lež! _(Pauza.)_ A dyby – na to su tu já a Vávra. Vám do teho nic není!

**LÍZAL**: A?! Podivéme se! Tátovi do teho nic néni! A na keho potem budó prstem ukazovat? Čí seš děcko? Kdo ti vychoval?

**VÁVROVÁ** _(s trpkým úsměvem)_: Vy ste se mně toho málo navychovávali. Dyby nebylo babičky, od vás bych se naučila leda temu, jak mám od muža utíkat. Nebujte se. _(Významně.)_ Tu haňbu vám neudělám, na to su já lepší, než vy myslíte. Když vás nic jinýho netrápí – můžete jít s Pánembohem.

**LÍZAL**: Nepudeš teda?

**VÁVROVÁ**: Ne.

**LÍZAL**: Tak trp! _(Bruče i za jevištěm odchází.)_

## Výstup 2.

_VÁVROVÁ, sama._

_Pauza._

**VÁVROVÁ** _(Chodí delší dobu z místa na místo, hned nahlédne vedle do komůrky, vrátí se, pak zas do síně – pojednou zastaví se uprostřed jeviště a sáhne si na hlavu.)_ Tak chodím jako zmatená – nevím ani, co dělám – _(Pauza.)_

_Oknem dolehne k ní muzika._

**VÁVROVÁ** _(přistoupí k oknu a poslouchá, pak rozevře okno; muzika silněji zavane k ní)_: Ta muzika! Ta muzika! Při té je mně néhůř – _(Pauza. Zdlouha povzdychne a přisedne na truhlu přistavenou k oknu; opíjí se muzikou. Uprostřed pauzy hudba přestane. Výskot chasy, za výskotu po chvíli děvčata zpívají:_

_\[: Sivá holubičko, kde’s byla :\]  
\[: Že jsi svoje popelavé peří :\]  
ztratila, atd._

_Atd., pokud režie dovoluje.)_

**VÁVROVÁ** _(za zpěvu s těžkým povzdechem přilehne k oknu)_: Děvčata zpívají – Francek bouří – a já _(trpce)_ taková je ta moje muzika! _(Dlouhá pauza.)_

_Tlučení na dveře._

**VÁVROVÁ** _(vejde do síně)_: Kdo je?

## Výstup 3.

_VÁVROVÁ, ROZÁRA._

**ROZÁRA** _(z venku)_: Já – – –

**VÁVROVÁ** _(otevře v síni)_: To seš ty, Rozáro?

_Vejdou obě._

**ROZÁRA**: Já.

**VÁVROVÁ**: Co tak brzo?

**ROZÁRA**: Pantáta mě poslal popravit dobytek.

**VÁVROVÁ**: Zavřelas v síni?

**ROZÁRA**: Nezavřela.

**VÁVROVÁ**: Jdi a zavři. Navaž vody, poprav dobytek a můžeš zas jít.

**ROZÁRA** _(jde a v komoře svléká sváteční šaty; z komory)_: Děti spí, pajmámo?

**VÁVROVÁ**: Spí. Podívé se k nim. _(Sedne k šití.)_

**ROZÁRA** _(z komory)_: Francek se mně ptal, ste-li sama doma.

**VÁVROVÁ**: Počké! _(Naslouchá.)_ Nějaké šramot –

**ROZÁRA** _(stojí mezi dveřmi)_: Myslím, mládek se škrábe na palandu. – Už je zas napilé – ani jazykem nemůže hnót. Jen slívky čtvrtku vypil naráz.

**VÁVROVÁ** _(ji neposlouchá. – Rychle sáhne pro lampu a svítí do síně. Volá nahlas)_: To ste vy, Václave? _(Žádná odpověď.)_

_Ode dvora skřípou dveře._

_ROZÁRA přistoupí k ní._

**VÁVROVÁ** _(sebou trhne, podá ROZÁŘE lampu a volá do síně)_: Kdo je to?

## Výstup 4.

_VÁVROVÁ, ROZÁRA, FRANCEK._

**FRANCEK** _(vejde do světla)_: Dobré večír.

_VÁVROVÁ uhne zpět a vejde do světnice._

_FRANCEK za ní._

_ROZÁRA staví lampu na stůl._

_Celkem němá scéna._

**VÁVROVÁ** _(s nesmělou výčitkou)_: Kudy’s to přišel?

**FRANCEK** _(odkládá čepici)_: Kudy se chodí. Od silnice bylo zavříno. Rozára mně otevřela od síně.

_VÁVROVÁ se s výčitkou ohlédne po ROZÁŘE._

_ROZÁRA klopíc provinile hlavu chce odejít._

**VÁVROVÁ**: Rozáro, zůstaň!

**FRANCEK** _(přistoupí k ROZÁŘE)_: Rozáro, jdi. Já musím s pajmámó promluvit.

_ROZÁRA odejde._

## Výstup 5.

_PŘEDEŠLÍ bez ROZÁRY._

**VÁVROVÁ** _(vášnivě)_: Pro Boha, chlapče, co myslíš – Co tady chceš? Co si lidi o mně pomyslí, jakéch mně to naděláš řečí! Dyť přece víš, že su vdaná – Máš jaké rozum? Vystojím aji tak dost vod muža, ešče ty začneš? _(Přejde světnici. Zle.)_ Kdekdo vůlu má, každé na mě jako vosa – _(Uraženě otočí se po FRANCKOVI. Hrdě.)_ A jaký to roznášíš o mně řeči? – Rozáry se’s ptal – su-li sama doma a v hospodě měl’s pré se vyjádřit, jako by se’s se mnó scházel. Jak tak můžeš mluvit?

**FRANCEK**: To sem já neřekl.

**VÁVROVÁ**: Něco musels říct –

**FRANCEK**: To sem enem povídal, _(vzdorně)_ že za tebó budu chodit a že se s tebó budu scházet.

**VÁVROVÁ**: A to’s řekl tak veřejno? Přede všema?

**FRANCEK**: Přede všema.

**VÁVROVÁ** _(chvíli si ho prohlíží, pak se od něho odvrátí a dá se do divokého smíchu)_: To už opravdu nevím, kdo je z nás větší blázen – esli vy všichni jak tu ste, nebo já. _(Vážně.)_ A na mě se’s nevohlížel, mě se’s neptal, na to se’s nedíval, že su tu já? Že špiníš mě? Kdo ti dal k tomu záminku, abys tak mluvil – já snad? _(Odmlčí se.)_ Já ti mám ráda a nezakrévala sem a nezakrévám teho ani Vávrovi a nikomu – a povídám to aji tobě –, ale abys tak o mně sméšlel a mluvil – _(lítostivě, skoro se slzami)_ to – tos mně, chlapče, ublížil!

**FRANCEK**: Nu, tak to zůstat nemůže. Jemu ti přece nenechám – – –

**VÁVROVÁ** _(stále přísnějším tónem)_: A co chceš teda po mně?

**FRANCEK**: Do Brna chcu jít. Mám tam prácu pro tebe i pro sebe. Seber se a poď se mnó!

_ROZÁRA přijde do světnice s náručím dříví, složí je u kamen a síní zas odejde, ohlížejíc se při tom po obou. Zřejmě dává najevo, že poslouchá._

**VÁVROVÁ** _(hledí vyjeveně na něho, když ROZÁRA odejde)_: Františku! –

**FRANCEK**: Nu, co se díváš? –

**VÁVROVÁ** _(s rostoucím podivením a hrůzou)_: Do Brna – s tebó? – Já – cizí žena?

_Oba hledí na sebe._

**FRANCEK** _(tvrdě)_: Jaká – cizí žena?

**VÁVROVÁ** _(chytá se za hlavu)_: Pro Boha milosrdnýho – chlapče!

**FRANCEK**: Čeho se bojíš?

**VÁVROVÁ** _(přiskočí k němu a hledí mu do očí)_: Co to obméšlíš?! _(Mírnějším tónem.)_ Dyť si to jenom rozvaž, co to po mně chceš?! _(Bere jej za ramena.)_

_FRANCEK kroutí hlavou._

**VÁVROVÁ**: Když tě sepjatéma rukama prosím. _(Sedá s ním na lavici u kamen. Pokud možno do středu jeviště.)_ Rozmysli si to. Dyť se netrápíš jenom ty, trápím se já taky, a víc než ty! – Dyť já na tě myslím, kady chodím, a nikdo neví, co nocí pro tebe sem nespala, proslzela dní. Co vytrpím od Vávry – o tom nemluvím, co vystojím pro tebe, ví jedině Bůh a já. Vdaná su, ale srdcem sem ti zůstala věrna, Františku. – Dušu bych za tebe dala, tak ti mám ráda, ale to, co ty po mně žádáš – to ti, chlapče, udělat nemožu a nemožu.

_FRANCEK, který stále po celý monolog tupě hledí do země, zakroutí nyní hlavou a chce něco namítat._

**VÁVROVÁ** _(nepřipustí jej ke slovu)_: Ne, nic se nezbraňuj – poslechni! Zanech těch myšlenek! _(Hladí mu vlasy a tvář.)_ _Mně_ to udělej k vůli, když mě máš tak rád. – _Nešťastná su, ale špatná nebudu_, rozumíš mně? _(Klade mu ruce na ramena.)_

**FRANCEK**: Rozumím, ale poslechnót nemožu. Život’s mně zkazila a jiné mně nedáš. Mjé lítosť se mnó aspoň ty, dyž ti o to prosím.

**VÁVROVÁ**: Ne – ne – ne, chlapče! Nedělé mně život těžší, než ho mám.

**FRANCEK**: Já bez tebe _nebudu_.

**VÁVROVÁ**: Tak si di! _(Prudce vstane – chladně.)_ Tvrdohlavče tvrdohlavá! _Teho_ hříchu se s tebó nedopustím – to si nemysli. Ale pamatuj si: budeš-li stát na svým a budeš-li mně před lidma ubližovat, jako’s mně ublížil včera, zapomenu na všechno, na tebe i na sebe a zhřeším pak už tak, že pak ani mně, ani tobě žádná pomoc nebude.

**FRANCEK**: Co tím chceš říct?

**VÁVROVÁ**: Posavád nic. Tak to ve mně dřímá a spí – ale až se hřích probudí – bude po trápení. Tak nebo tak – otrávím buď sebe, nebo jé – ale dlóho trpět nebudu. – Snáď v néhorší šatlavě nepovedu takové život jako tady. Dyž mám bét už nešťastná – ať su zkažená nadosmrti, zničená na celé život. A nikdo nevěří, jak bych byla ráda, dyby tak blesk nade mnó zapálil, voda přišla, všecko odnesla a mě – mě vzala s sebó. _(Přisedne na židli a pláče.)_

_Pauza._

## Výstup 6.

_PŘEDEŠLÍ. ROZÁRA vejde._

**ROZÁRA** _(chvílí se ohlíží po obou)_: Paňmámo, mám na ráno přichystat dříví z hromady, nebo to, co je pod kůlňó?

**VÁVROVÁ**: Ach – jaký chceš –

_ROZÁRA stojí ještě u dveří._

**VÁVROVÁ**: Co ešče chceš?

**ROZÁRA** _(s rozpaky)_: _Pantáta povídal_, že abyste mu přichystala večeřu – přinde brzo.

**VÁVROVÁ**: Šak – – –

_ROZÁRA odejde._

_PŘEDEŠLÍ bez ROZÁRY._

**FRANCEK** _(sahá po kloboučku a má se k odchodu)_: Jak teda chceš, ale – nepřenáhli se. Co z teho budeš mět – Hlóposti! Co já ti radím, je přece dycky ještě lepší a rozuměší, než co obméšlíš ty. – Maryšo! Néni lepší chvíle, než je dnes. Vávra už je napilé, bude spat – nic nebude vědět. – O Rozáru postaral jsem se já už sám. – – – Do jedenácti tu čekám u splavu. Za tři hodiny sme v Brně. –

**VÁVROVÁ**: Jdi si sám, já zvostanu, kde su –

**FRANCEK** _(výhružně)_: Dobrá. Ale – pamatuj si: nepřindeš-li, přindu já si za bílýho dňa sem pro tebe. Ať se potom děje co děje.

**VÁVROVÁ**: Vávra ti zastřelí –

**FRANCEK**: Ať zastřelí! Mně už potem taky bude všecko jedno.

**VÁVROVÁ** _(pokouší se o smírný úsměv)_: To ty neuděláš. –

**FRANCEK** _(na odchodu u dveří)_: To vím já, udělám-li či ne. – Přindeš, či nepřindeš?

**VÁVROVÁ** _(na opačné straně scény; váhá, pak zakroutí hlavou)_: Ne –

**FRANCEK**: Jak teda myslíš! _(Odchází.)_ U stavu čekám.

**VÁVROVÁ** _(chvíli bojuje, teprv až je FRANCEK u dveří, zavolá za ním)_: Františku!

_FRANCEK (na prahu ohlídne se po ní a čeká s hlavou hrdě vztyčenou)._

**VÁVROVÁ** _(chvíli sama s sebou bojuje. – Delší pauza. Svěsí ruce nepohnutě a sklesle)_: Ne – nemožu.

**FRANCEK** _(odejde; v síni k ROZÁŘE)_: Rozáro, otevři! Dvorem chodit nebudu.

_VÁVROVÁ sama; stiskne hlavu do dlaní, vrávorá ke stolu a sklesne na židli._

_Z dálky slyšet zas venkovskou muziku. Chvíli ticho._

## Výstup 7.

_ROZÁRA, VÁVROVÁ._

_ROZÁRA vejde, ohlídne se po VÁVROVÉ._

**VÁVROVÁ** _(vstává)_: Rozáro!

**ROZÁRA**: Copak chcete, paňmámo?

**VÁVROVÁ** _(přísně)_: Proč’s je póščela?

_ROZÁRA provinile mlčí. Pauza._

**VÁVROVÁ**: To’s mně špatnou udělala službu! – _(Ledově.)_ Na dvoře máš všechno popravíno?

**ROZÁRA** _(ochotně)_: Všecko sem už popravila.

**VÁVROVÁ**: Jak je v chlívě?

**ROZÁRA**: Tele leží a Strace sem hodně nastlala. Už se tak netřese.

**VÁVROVÁ**: U mléna nikdo nebyl?

**ROZÁRA**: Nikdo.

**VÁVROVÁ**: Můžeš teda zas jít a všechno pozavírej.

_ROZÁRA odejde do kuchyně a převlíká se._

_VÁVROVÁ sama; popojde několik kroků k otevřenému oknu a poslouchá muziku._

_Do okna zalétne melodie valčíku a výskot._

## Výstup 8.

_VÁVROVÁ. ROZÁRA vejde zas ustrojená k muzice._

**VÁVROVÁ**: Už deš? _(Zakývá hlavou.)_ Nebuď tam dlóho.

**ROZÁRA**: Šak. _(Odchází.)_

**VÁVROVÁ** _(odejde za ní zavřít a vrátí se. Jde se ještě přesvědčit, je-li i jinde zavřeno. Sama)_: Tak su ráda, že su sama zas. _(Popojde k truhle, otevře ji a probírá se v ní.)_

_Delší pauza. Venku slyšet kroky a hovor._

_VÁVROVÁ leknutím sebou trhne a uskočí od truhly tak, že víko s bouchnutím samo dopadne._

_Tlučení na dveře._

**VÁVROVÁ** _(naproti do síně)_: Kdo je?

**VÁVRA** _(za dveřmi)_: Já.

_VÁVROVÁ jde otevřít._

## Výstup 9.

_VÁVRA, ROZÁRA, VÁVROVÁ._

_Hudba v dálce umlkne._

_VÁVRA hřmotně vejde._

_VÁVROVÁ usedne k šití._

_VÁVRA rozhlédne se po jizbě a pošoupne čepici furiantsky do týlu; zas se rozhlédne a utkví delším pohledem na ženě._

**VÁVROVÁ** _(k ROZÁŘE)_: Co nejdeš k muzice?

**VÁVRA**: Doma zůstane. Mládek z domu, Josef z domu, krávu nemocnó, a čeládka všechna bude v hospodě? _(K ženě.)_ Co nejdeš spat? _(Přistoupí těsně k ní a pátravě jí hledí do tváře.)_

_ROZÁRA odejde do komůrky._

_VÁVROVÁ s ošklivostí před ním uhne stranou._

**VÁVRA**: Co nejdeš spat, ptám se ti!

**VÁVROVÁ**: Dyť vidíš, že zašívám.

**VÁVRA**: Zašíváš, zašíváš! _(Dá se do drsného smíchu.)_

_VÁVROVÁ se po něm ohlédne a dá se zas do šití._

**VÁVRA**: Tak teda zašíváš?! No, jen zašívé. _(Přisedne jednou nohou na roh stolu. S mrazivým, zlověstným klidem.)_ A keho’s tu měla, to nepovídáš?

_VÁVROVÁ strhne nit a mlčí._

**VÁVRA**: No, vekládé, keho’s tu měla. Jakó visitu?

**VÁVROVÁ**: Eh, di na pelech; uděláš lepší.

**VÁVRA**: Já se ti ptám, keho’s tu měla?

**VÁVROVÁ**: Keho bych tu měla?! Nikoho.

**VÁVRA**: Tak nikoho’s tu neměla? A co to bylo za chlapa – co šel odtáď? Až od kříža sem jé viděl. Kdo to byl?

**VÁVROVÁ** _(odhodlaně vstane a odhodí šití)_: Když’s jé viděl, měl ses jé zeptat.

**VÁVRA** _(vzestoupí se stolu)_: A ty jedna. Tak se odpovídá? Tak se mluví k mužovi? Dobrá. _(Jde ke dveřím komůrky, pootevře je a volá.)_ Rozáro! _(Vrátí se k ženě.)_ Je vopatrné jako schoř, chytré jako kocór, ale šak v té pasti nebyl naposled! – Jak jé dopadnu, zastřelím jé jako zvěř a tebe, běhno, tebe dočubám – tak ti dočubám, až z tebe hříšnó dušu vypráskám. –

**VÁVROVÁ**. Eh, čím spíš, tím líp!

**VÁVRA**: Rozáro, slyšíš?!

## Výstup 10.

_PŘEDEŠLÍ. ROZÁRA vejde a zavazuje si ještě tkanici kolem pasu._

**ROZÁRA** _(zůstane bojácně u dveří stát)_: Co chcete, pantáto?

**VÁVRA** _(v pozadí)_: Sem poď!

_ROZÁRA popojde._

**VÁVRA** _(mírně)_: Rozáro, mluv pravdu. Kdo tady byl?

_ROZÁRA ohlídne se po VÁVROVI a mlčí._

**VÁVRA**: Nic se neohlížé a mluv, kdo tady byl?

**ROZÁRA**: Pantáto – _(Další slova jsou nesrozumitelná.)_

**VÁVRA**: Mluv víc – já ti nerozumím. _(Nahne se k ní.)_ Kde žes byla?

**ROZÁRA** _(celá se třese)_: Na dvoře sem byla.

**VÁVRA**: Na dvoře. A kdo tady byl?

**ROZÁRA**: Já nevím –

**VÁVRA** _(hrozivějším hlasem)_: Mluv pravdu!

_ROZÁRA mlčí a ustrašena hledí na MARYŠU._

**VÁVRA**: Tak se zeptáme ináč. _(Sáhne za dveřmi na hřebík pro karabáč.)_

**ROZÁRA** _(lekne se a chce do komory)_: Pantáto! –

**VÁVRA** _(jí zastoupí cestu)_: Pravdu mluv! _(Práskne karabáčem stranou, ale nebije ji.)_ Byl tady někdo, nebo nebyl? _(Dupne.)_

**ROZÁRA** _(současně v leknutí)_: Byl.

**VÁVRA** _(nahne se k ní)_: Kdo? _(Napřahuje karabáč.)_

**VÁVROVÁ**: Nebi ju. Ona za nic nemůže. Francek tady byl.

**VÁVRA**: I-iš, ještěrka! _(Švihne karabáčem mimo. K ROZÁŘE.)_ A co spolem mluvili? Mluv!

**ROZÁRA** _(drkotá zuby)_: Jak je Bůh nade mnó – pantáto – já sem neposlóchala, já nic nevím.

_VÁVRA práskne karabáčem._

**VÁVROVÁ** _(přísně)_: Povídám, netrap ju!

**VÁVRA**: Tak mluv ty. V hospodě pré mně vyhrožoval, že ešče dnes pudeš s ním do Brna. _(K ROZÁŘE.)_ Je to pravda?

**ROZÁRA**: Chtěl, aby za ním přišla. –

**VÁVRA**: Kam aby přišla? _(Nahne se těsně k ní a naslouchá hlasitému drkotání ROZÁRY.)_ Ke splavu? – A kdy? Keró chvílu; to neříkal?

**ROZÁRA**: Ne – nic neříkal.

**VÁVRA** _(vztekle)_: Nelži! Když víš to, musíš vědět aji to ostatní! _(Napřáhne karabáč.)_

**ROZÁRA**: Já nevím, pantáto, to už sem neslyšela.

**VÁVRA** _(stojí okamžik zamyšlen, pak rozhodnut prstem ukáže ROZÁŘE do komory)_: Na pelech! _(Hodí karabáčem po MARYŠE. Jde do vedlejší světnice.)_ Šak já se to dovím! – _(Vrátí se s puškou.)_

**VÁVROVÁ** _(dívá se po něm, a když vidí VÁVRU s puškou, zděšeně vyskočí a vykřikne)_: Pro Ježíše Krista – Vávro!

**VÁVRA** _(s divokou radostí)_: Už teda víš –

**VÁVROVÁ** _(současně zalomí rukama)_: Co obméšlíš? – Kam chceš jít?!

**VÁVRA** _(prohlíží zámek pušky)_: Psa zabít –

**VÁVROVÁ** _(skočí proti němu a hledí mu vyrvat pušku z rukou. Zápasí o pušku a vyráží ze sebe divoký skřek, když je odražena od VÁVRY)_: Rozáro – běž honem – Rozáro – – –

_ROZÁRA vyběhne z komůrky a chce přes světnici prchnout, obě dorážejí na VÁVRU._

**VÁVRA** _(na ROZÁRU)_: Rozáro! Ani krok! _(Odstrčí ROZÁRU.)_

_VÁVROVÁ uniká ke dveřím._

_VÁVRA zaskočí._

_Na prahu a v síni nový zápas o pušku._

**VÁVRA** _(v síni)_: Ty se budeš zpózet? _(Chce přirazit před ní dveře.)_

**VÁVROVÁ** _(v síni za jevištěm klesne na kolena a prosí sepjatýma rukama)_: Vávro! Vavruško! _(Rukama ovíjí jeho nohy.)_ Vzpamatuj se! Máš děti – rodinu. – Poslechni! Všecko ti odpustím, všecko ti udělám, na všecko zapomenu.

_VÁVRA vyplítá zatím nohy z jejího objetí, strčí ženu do síně a rychle a hřmotně zavře dveře na velký klíč v starém skřípavém zámku._

_Lomcování dveřmi. Z dálky tlumená muzika veselého rytmu: Kvapík. – Výskot._

**VÁVROVÁ** _(lomcuje dveřmi)_: Filipe! Filipe! – Měj rozum! Chraň se neštěstí pro celé dům. _(Pokouší se v síni marně otevřít zamčené dveře.)_ Tyrane surové, bídné – _(Vrací se do světnice.)_

_ROZÁRA choulí se ustrašeně v koutě světnice po té straně, odkud přichází MARYŠA._

**MARYŠA** _(vracejíc se, na prahu a v přestávkách vybývajícím, vysíleným až chraplavým hlasem jako by ze sebe chrlila)_: Bestie!… Bestie!… _(Ruce svinuté v pěstě držíc před sebou, celá se otřásá odporem.)_ Be-sti-e… _(Okamžik strne, pak ale náhle chytne se za hlavu, přihne se k zemi a tisknouc spánky, týmž hlasem.)_ Ježíši Kriste – Ježíši Kriste – on jé zabije – on jé zabije – – –

_Výstřel za jevištěm, hned nato druhý._

_Současně: ROZÁRA v koutě schoulená s rukama sepjatýma po jedné straně tváří a MARYŠA, ještě křečovitě tisknouc spánky, děsivě vykřiknou téměř zároveň._

_Krátké strašné ticho._

_MARYŠA vystoupí a chvatně letí k oknu a rozhodí obě jejich polovice, jako by chtěla vyskočit oknem. Vtom za jevištěm:_

**FRANCEK** _(zachechtá se)_: Vokolo, Vávro, vokolo! Ešče jednó! _(Za­chechtá se zas.)_

_MARYŠA radostně a krátce vykřikne a od okna uskočí právě v tu chvíli, kdy oknem je vidět VÁVRU, jak se vrací od stavu s pozdviženou puškou a hlasitě mluví k sobě._

_MARYŠA i ROZÁRA s napětím poslouchají skřípotu zámku u dveří. S rostoucím vzrušením hledí obě ke dveřím._

_VÁVRA třesa se na celém těle těžce oddychuje, vřítí se do světnice. Aniž koho vidí, odhodí pušku na stůl a rozčilenýma rukama hrabe v zásuvce stolku. Když nenajde, co hledal, žene se do vedlejší světnice. Ledva zajde, MARYŠA sleduje lstivě každé jeho pohnutí, rychle přiskočí k ROZÁŘE a chopí se její ruky._

**MARYŠA**: Rozáro – běž a řekni Franckovi, že – zétra mě doprovodí. – Slyšíš – zétra – dnes ne – _(ROZÁRA zmizí, MARYŠA v síni hřmotně zavírá za ní dveře na klíč. Právě, když se vrací přes práh, schovávajíc klíč v záňadří, vchází i VÁVRA z vedlejší světnice.)_

**VÁVRA** _(k sobě ve dveřích)_: Zastřelím já ti, jak je Bůh všemohócí nade mnó, zastřelím ti!

**MARYŠA** _(s ledovým klidem, stojíc už na prahu)_: Ne – nezastřelíš, Vávro! _(VÁVRA sebou trhne, sahaje po pušce. – Důrazně, sebevědomě. Mluví pomalu, odděluje slova.)_ Nezastřelíš, povídám. Jak je zas Bůh všemohócí nade mnó, Vávro. _(Hrdě položí ruce na prsa.)_ – Na to su tu ešče já –!

_VÁVRA zvolna přidržuje se lenochu židle, hledí k MARYŠE._

_Oba chvíli upřeně měří se očima._

_Opona spadne._
