---
title: PÁTÉ JEDNÁNÍ
contentType: prose
---

_Prostranná kuchyně s velikým prostým sporákem a bílou pecí v levém pozadí. V pravém pozadí police s kuchyňským nádobím a hmoždířem. Po levé straně jeviště prostá postel, přikrytá tabulí; u postele lenůšek. V pravém popředí dlouhý stůl, nebarvený, se zkříženými nohami. U podélných stran stolu lavice, se stolem stejně dlouhé. Mezi stolem a policí po pravé straně jeviště nebarvená skříň – spižírna. U dveří lavička. Na stole hrnky. Vedle postele stará malovaná truhla. Na zdi u spořiště visí lžičník, dřevěná solnička, hrnky a zastrkané vařečky. Na zemi u sporáku dříví. U stolu staromódní židle s lenochem. Na stěně vzadu staré začazené hodiny a velký, černý krucifix._

## Výstup 1.

_ROZÁRA, VÁVROVÁ, VÁVRA._

_MLATCI: VOJTĚNA a ROZSÍVALKA sedí na lavičce a vyjídají z hrnečků snídani._

_VÁVRA s čepicí na hlavě, ve všedním, moukou zaprášeném oděvu, sedí na židli u stolu a smutně přihlíží ke konání své ženy._

_VÁVROVÁ nakoukne do pece a přiloží dříví. Jedná chladně, zamlkle a počíná si před mlatci, jako by se ničeho nebylo stalo. Jde zas ke sporáku, odkryje poklici z hrnce, podívá se pod ni, sáhne do solničky a posolí; zůstane pak se založenýma rukama u sporáku._

## Výstup 2.

_PŘEDEŠLÍ. Vcházejí mlatci KRIŠTOFL s HRDLIČKOVOU._

**KRIŠTOFL**: Pánbu dé dobré deň.

**VÁVROVÁ** _(ledva si jich všimne)_: Vítám vás. Sedněte si zatím a ohřejte se.

**KRIŠTOFL** _(přisedne na lavičku u dveří, vytáhne míšek s tabákem a počne cpát)_: To je tam zatrolená zima. – A nebyla! – Teprv k ránu přituhlo.

**VÁVROVÁ**: Kdepak ste byla, Hrdličková? Už sem vás před chvílí viděla na dvoře.

**HRDLIČKOVÁ**: Ale – Byla sem ve mléně – Dívala sem se na mládka, jak naříkal. To sem se nasmála! – Včera si trochu zavdal a dnes pré je bolí aji boty. – Už pré jakživ toli pít nebude. _(Směje se.)_

**KRIŠTOFL** _(škrtá sirku o stehno)_: Eno, vypít štvrtku slívky naráz – to be meslím aji koňa strhalo.

**VÁVRA** _(rozhlédne se)_: Už ste tu všeci?

**HRDLIČKOVÁ**: Ešče Žofka.

**VÁVRA**: Kde je Rozára?

**VÁVROVÁ**: Pro vodu šla. Přinde hneď.

**VÁVRA**: Vy, Rozsívalko a Vojtěno, můžete jít zatím uklidit mlat. Krištofl vám pomůže.

**KRIŠTOFL** _(vylévá močku)_: No, poďme, už je čas.

**VÁVRA**: A slámu mně moc necuchéte!

_Mlatci odejdou._

## Výstup 3.

_Oknem kuchyně je viděti na záhrobeň, kde děvče-dělnice osekává roští, zametá a prozpěvuje si: „O Vánoci, dlúhé noci“._

_VÁVROVÁ přiklekne k peci a tváří se, jako by opravovala oheň._

**VÁVRA** _(odhodí čepici na lavici a k ženě obrácen zády, ptá se drsně)_: Berete řepu z té první hromady – nebo z té v rohu?

**VÁVROVÁ** _(neodpovídá, náhle se však probudí z tupé ztrnulosti)_: Z první.

**VÁVRA**: A krky ste už zkrmily?

**VÁVROVÁ** _(utrhne se naň)_: A nestaré se. Víme, co máme dělat. _(Rovná chvatně na sporáku hrnce.)_

**VÁVRA** _(hrubě)_: No, zaptat se snad smím?

**VÁVROVÁ** _(se smíchem)_: Eh, tak se pté… mně je to jedno.

**VÁVRA**: Ba jedno. Všecko je ti jedno. To, co ty, to nedovede ani, keró šupem vodí po světě.

**VÁVROVÁ**: Ještě mě nevedli!

**VÁVRA**: Daleko do teho nemáš.

**VÁVROVÁ** _(pohrdlivě se usměje a poopravuje mechanicky šátek na hlavě)_: Ba nemám.

**VÁVRA** _(ohlédne se po ní a mlčí)_: Oh, šak já ti tvýho Františka osladím! _(Sáhne po čepici a poroučí.)_ Snídani mi přichysté! Pojedu pro dříví.

_VÁVROVÁ stojí jako před tím u sporáku a hledí stále na jedno místo. Když VÁVRA odchází, zdlouha se po něm ohlíží._

_VÁVRA odejde._

_VÁVROVÁ sama._

**VÁVROVÁ**: Jdi, ďáble ošklivé! Budeš mět nachystáno, cos ešče jakživ nejedl. _(Jde chvatným krokem do vedlejší světnice, kde je za scénou slyšet totéž bouchnutí víka jako ve IV. jednání. Vrátí se.)_ Jako potkana ti zadávím a potem řvi a vyhrožuj, jak se ti zlíbí. – – – _(Dotluče. S ještě větším chvatem slévá kávu a vysype jed z hmoždíře do hrnku s kávou.)_

## Výstup 4.

_VÁVROVÁ, VÁVRA._

_VÁVRA vejde a věší pilku na hřebík._

**VÁVROVÁ** _(se hřmotem se probírá ve lžičníku a pak nese VÁVROVI hrnek se lžičkou)_: Chceš bílý, nebo černý? Nesu ti černý. –

**VÁVRA**: Černý mně dej.

_VÁVROVÁ staví na stůl před něho hrnek._

**VÁVRA** _(mlčky sedne a položí čepici na stůl; ochotně)_: Sladila’s to?

**VÁVROVÁ** _(sejme cukr z police, přinese na stůl a mlčky přisune k němu)_: Zapomněla sem. _(Pak jde zase ke sporáku a sleduje stranou každý jeho pohyb)_.

**VÁVRA** _(míchá lžičkou a srkne kávy)_: Od koho je káva?

**VÁVROVÁ**: Od žida.

**VÁVRA**: A proč ne ze spolku?

**VÁVROVÁ**: Měli zavříno.

**VÁVRA**: Tahle je ztuchlá, nebo co. _(Rychle pije.)_

**VÁVROVÁ** _(jeví nepokoj a neví, jak a kde má stát. Ohlíží se stále po VÁVROVI. S nápadným účastenstvím)_: Pojedeš na panský?

**VÁVRA**: Na panský. – Proč se ptáš?

**VÁVROVÁ**: Tak; aby dříví bylo suchý. Včera sme nemohly ani zatopit.

_Oba mlčí._

**VÁVRA** _(vstane a nerozhodně přistoupí k ženě, podívá se na ni, ale vida ji nevlídnou, vrátí se a pije. Přistoupí poznovu k ní. Vlídně)_: Maryško!

**VÁVROVÁ**: Co chceš?

**VÁVRA**: Proč seš na mě taková zlá? Co nemůže bét u nás jináč? Ubyde ti, dyž se na mě vlídně podíváš? Poslechni! Maryšo! – Já na všecko zapomenu, nic ti nebudu vyčítat, nikomu nebudu hrozit, jen dyž trochu lepšů vůlu budu vidět u tebe. – Nevíš, jako to člověka bolí – – –

_VÁVROVÁ zakryje si rukama i zástěrou oči a tvář._

_Ze dvora zvoní cepy._

**VÁVRA**: Tak sem ti sliboval, že až budeš mó ženó, všechno pro tebe udělám, co enom si budeš přát – jen abys byla u mě spokojena a šťastná. A zatím – podivé se na mě – podivé se na sebe. Na hromech líháme, na hromech vstáváme. – Je teho potřeba? Musí to bét? _(Přivine ji vilně k sobě a chce ji líbat.)_ Co si tvý srdce jenom žádá, nic ti neodepřu. Všechno pro tebe udělám. _(Políbí ji.)_

_VÁVROVÁ polo dobrovolně, polo s nucením prohne se mu pod rukou a dá se políbit na tvář. Pojednou se zachvěje na celém těle, odpáčí mu ruku a s odporem uhne od něho._

**VÁVRA** _(přemáhá zlost a dotkne se jejího ramena i doráží prosebně)_: Dyž ti pěkně prosím. Mám přece děti; co z nich bude, když budó vidět, jaké vedeme život?

**VÁVROVÁ** _(rozhodí ruce a mírně jej odstrčí od sebe)_: Sedni a pi! _(Jde pro hrnek.)_ Cos nedopil? _(Postaví hrnek zpět.)_

_VÁVRA vezme hrnek a dopije do dna._

_Okamžik mlčení._

**VÁVROVÁ**: Které si vezmeš kožuch?

**VÁVRA**: Ten dlóhé mně přines.

_VÁVROVÁ (jde do vedlejší světnice a ihned se vrátí s kožichem)._

**VÁVRA** _(oblékne kožich – dlouhý žlutý)_: Dohlídni na mlat a Rozára ať strace podestele novo slámu. _(Odejde.)_

_Za scénou tepou cepy._

**VÁVROVÁ** _(sama přemožena rozčilením zavrávorá – obepne lokte kolem hlavy a potácí se směrem, kde na zdi visí krucifix. Tiše stojí opřena o zeď a s hlavou vztyčenou leží nehybně na zdi)_: Sám temu chtěl.

_Musí uplynouti delší chvíle, než cepy přestanou tepat, aby VÁVROVÁ měla dosti času vyhráti všechny pocity, které se v ní ozývají této chvíle. Občas vzhlíží ke kříži. Když cepy přestaly tepat, ozve se v ní strach. Strašné ticho. Teprve až odehrála tento poslední pocit, který ji divoce zmítá, přiběhne ROZÁRA. Cepy náhle přestanou tepat a ze dvora zaléhá sem hluk a ropot několika mužských i ženských hlasů. – Hluk roste a blíží se._

## Výstup 5.

_VÁVROVÁ, ROZÁRA._

**ROZÁRA** _(v běhu, běží rovnou cestou pro vodu)_: Pro Boha všemohoucího, paňmámo – co se to stalo – pantáta je bez sebe – – –

_VÁVROVÁ se ani nehne._

_ROZÁRA s podivením hledí po ní a pak odběhne._

## Výstup 6.

_VÁVROVÁ, MLATCI._

_VÁVROVÁ sama, stále na svém místě. Hluk se blíží síní dovnitř._

_Delší chvíle. Hraje očima._

_Oknem je vidět._

_MLATCI, ženy i mužští zpola vedou, zpola nesou VÁVRU – polomrtvého._

_Výkřiky._

**HLASY**: Co se mu jen stalo? Co se mu jen stalo? Tak najednó?!

_VÁVROVÁ, právě když s VÁVROU mají přijít dveřmi v pozadí na jeviště, vyhrne oči k nebi._

**ŽENA** _(předběhne MLATCE, všimne si pátravě VÁVROVÉ, uchopí ji za ruku, trhne doprostřed jeviště a pohlédne jí do odvrácené tváře)_: Děvčico neščasná – ty’s jé otrávila!? _(Ve dveřích objeví se pouze boty mrtvého.)_

_V pozadí ve dveřích muži nesoucí VÁVRU._

**VÁVROVÁ** _(dutě)_: Otrávila.

_Opona spadne._
